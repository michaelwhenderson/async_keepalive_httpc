free web stats
菜根譚 (上)

弄權一時　淒涼萬古
棲守道德者，寂寞一時；依阿權勢者，淒涼萬古。達人觀物外之物，思身後之身，寧受一時之寂寞，毋取萬古之淒涼。

抱樸守拙　涉世之道
涉世淺，點染亦淺；歷事深，機械亦深。故君子與其練達，不若朴魯；與其曲謹，不若疏狂。

心事宜明　才華須韞
君子之心事，天青日白，不可使人不知。君子之才華，玉韞珠藏，不可使人易知。

出污泥而不染　明機巧而不用
勢利紛華，不近者為潔，近之而不染者尤潔；智械機巧，不知者為高，知之而不用者為尤高。

良藥苦口　忠言逆耳
耳中常聞逆耳之言，心中常有拂心之事，纔是進德修行的砥石。若言言悅耳，事事蔡心，便把此生埋在鴆毒中矣。

和氣致祥　喜神多瑞
疾風怒雨，禽鳥戚戚；霽日光風，草木欣欣。可見天地不可一日無和氣，人心不可一日無喜神。

淡中知真味　常裏識英奇
醲肥辛甘非真味，真味只是淡；神奇卓異非至人，至人只是常。

閒時吃緊　忙裏悠閒
天地寂然不動，而氣機無息稍停；日月盡夜奔馳，而貞明萬古不易。故君子閒時要有吃緊的心思，忙處要有悠閒的趣味。

靜中觀心　真妄畢見
夜深人靜獨坐觀心，使覺妄窮而真獨露，每於此中得大機趣；既覺真現而妄難逃， 又於此中得大慚忸。

得意須早回頭　拂心莫便放手
恩裏由來生害，故快意時須早回頭；敗後或反成功，故拂心處莫便放手。

澹泊明志 肥甘喪節
藜口莧腸者，多冰清玉潔；袞衣玉食者，甘婢膝奴顏。概志以澹泊明，而節從肥甘喪也。

眼前放得寬大 死後恩澤悠久
面前的土地要放得寬，使人無不平之嘆；身後的恩澤要流得久，使人有不匱之思。

路要讓一步 味須減三分
徑路窄處，留一步與人行；滋味濃的，減三分讓人嚐。此是涉世一極安樂法。

脫俗成名　超凡入聖
作人無甚高遠事業，擺脫得俗情，便入名流；為學無甚增益工夫，減除得物累，便超聖境。

義俠交友　純心做人
交友須帶三分俠氣，做人要存一點素心。

德在人先　利居人後
寵利毋居人前，德業毋落人後；受享毋踰分外，修為毋減分中。

退即是進　與即是得
處世讓一步為高，退步即進步的張本；待人寬一分是福，利人實利己的根基。

驕矜無功　懺悔滅罪
蓋世功勞，當不得一個矜字；彌天罪過，當不得一個悔字。

完名讓人全身遠害　歸咎於己韜光養德
完名美節，不宜獨任，分些與人，可以遠害全身；辱行污名，不宜全推，引些歸己，可以韜光養德。

天道忌盈　卦終未濟
事事留個有餘不盡的意思，便造物不能忌我，鬼神不能損我。若業必求滿，功必求盈者，不生內變，必召外憂。

人能誠心和氣　勝於調息觀心
家庭有個真佛，日用有個真道。人能誠心和氣，愉色婉言，使父母兄弟間，形骸兩釋，意氣交流，勝於調息觀心萬倍矣。

動靜合宜　道之真體
好動者，雲電風燈；嗜寂者，死灰槁木。須定雲止水中，有鳶飛魚躍氣象，才是有道的心體。

攻人毋太嚴　教人毋過高
攻人之惡，毋太嚴，要思其堪受；教人之善，毋過高，當使其可從。

淨從穢生　明從闇出
糞蟲至穢，變為蟬而飲露於秋風；腐草無光，化為螢而耀采於夏月。固知潔常自污出，明每從晦生也。

客氣伏而正氣伸　妄心殺而真心現
矜高倨傲，無非客氣，降服得客氣下，而後正氣伸；情欲意識，盡屬妄心，消殺得妄心盡，而後真心現。

事悟而癡除　性定而動正
飽後思味，則濃淡之境都消；色後思婬，則男女之見盡絕。故人常以事後之悔悟，破臨事之癡迷，則性定而動無不正。

軒冕客志在林泉　山林士胸懷廊廟
居軒冕之中，不可無山林的氣味：處林泉之下，須要懷廊廟的經綸。

無過便是功　無怨便是德
處世不必邀功，無過便是功；與人不求感德，無怨便是德。

作事勿太苦　待人勿太枯
憂勤是美德，太苦則無以適性怡情；澹泊是高風，太枯則無以濟人利物。

原諒失敗者之初心　注意成功者之末路
事窮勢蹙之人，當原其初心；功成行滿之士，要觀其末路。

富者應多施捨　智者宜不炫耀
富貴家宜寬厚，而反忌刻，是富貴而貧賤其行矣，如何能享？聰明人宜斂藏，而反炫耀，是聰明而愚懵其病矣，如何不敗？

居安思危　處亂思治
居卑而後知登高之為危，處晦而後知向明之太露，守靜而後知好動之過勞，養默而後知多言之為躁。

人能放得心下　即可入聖超凡
放得功名富貴之心下，便可脫凡；放得仁義道德之心下，才可入聖。

我見害於心　聰明障於道
利欲未盡害心，意見乃害心之蟊賊；聲色未必障道，聰明乃障道之藩屏。

知退一步之法　加讓三分之功
人情反覆，世路崎嶇。行不去處，須知退一步之法；行得去處，務加讓三分之功。

對小人不惡　待君子有禮
待小人，不難於嚴，而難於不惡；待君子，不難於恭，而難於有禮。

留正氣給天地　遺清名於乾坤
寧守渾噩而黜聰明，留些正氣還天地；寧謝紛華而甘澹泊，遺個清名在乾坤。

伏魔先伏自心　馭橫先平此氣
降魔者，先降自心，心伏，則裙魔退聽；馭橫者，先馭此氣，氣平，則外橫不侵。

種田地須除草艾 教弟子嚴謹交遊
教弟子，如養閨女，最要嚴出入，謹交遊。若一接近匪人，是清淨田中下一不淨的種子，便終身難植嘉禾矣。

欲路上無染指 理路上勿退步
欲路上事，毋樂其便而姑為染指，一染指，便深入萬仞；理路上，毋憚其難而稍為退步，一退步，便遠隔千山。

不流於濃豔 不陷於枯寂
念頭濃者，自待厚，待人亦厚，處處皆濃；念頭淡者，自待薄，待人亦薄，處處皆淡。故君子居常嗜好，不可太濃豔，亦不宜太枯寂。

超越天地之外 不入名利之中
彼富我仁，彼爵我義，君子固不為君相所牢籠；人定勝天，志一動氣，君子亦不受造物之陶鑄。

立身要高一步 處世須退一步 
立身不高一步立，如塵裏振衣，泥中濯足，如何超達； 處世不退一步處，如飛蛾投燭，羝羊觸藩，如何安樂。

修德須忘功名 讀書定要深心
學者要收拾精神，併歸一路。如修德而留意於事功名譽，必無實詣； 讀書而寄興於吟?風雅，定不深心。

真偽之道 只在一念
人人有個大慈悲，維摩屠劊無二心也；處處有種真趣味，金屋茅簷非兩地也。只是欲閉情封，當面錯過，便咫尺千里矣。

道者應有木石心 名相須具雲水趣
進德修道，要個木石的念頭，若一有欣羨，便趨欲境；濟世經邦，要段雲水的趣味，若一有貪著，便墮危機。

善人和氣一團 惡人殺氣騰騰
吉人無論作用安詳，即夢寐神魂，無非和氣；凶人無論行事狼戾，即聲音?語，渾是殺機。

欲無禍於昭昭 勿得罪於冥冥
肝受病，則目不能視；腎受病，則耳不能聽；受病於人所不見，必發於人所共見。故君子欲無得禍於昭昭，先無得罪於冥冥。

多心招禍 少事為福
福莫福於少事，禍莫禍於多心。唯苦事者，方知少事之為福；唯平心者，始知多心之為禍。

處事要方圓自在　待人要寬嚴得宜
處治世宜方，處亂世宜圓，處叔季之世，當方圓並用；待善人宜寬，待惡人宜嚴，待庸眾之人，當寬嚴互存。

忘功不忘過　忘怨不忘恩
我有功於人不可念，而過則不可不念；人有恩於我不可忘，而怨則不可不忘。

無求之施一粒萬鍾 有求之施萬金無功
施恩者，內不見己，外不見人，則斗粟可當萬鍾之報；利物者，計己之施，責人之報，雖百鎰難成一文之功。

推己及人　方便之門
人之際遇，有齊有不齊，而能使己獨齊乎？己之情理，有順有不順，而能使人皆順乎？以此相關對治，亦是一方便法門。

惡人讀書　適以濟惡
心地乾淨，方可讀書學古。不然，見一善行，竊以濟私，聞一善言，假以覆短，是又藉寇兵，而齎盜糧矣。

崇儉養廉　守拙全真
奢者富而不足，何如儉者貧而有餘；能者勞而府怨，何如拙者逸而全真。

讀書希聖　講學躬行 居官愛民 立業種德
讀書不見聖賢，如鉛槧傭；居官不愛子民，如衣冠盜；講學不尚躬行，為口頭禪；立業不思種德，為眼前花。

讀心中之名文　聽本真之妙曲
人心有一部真文章，都被殘篇斷簡封錮了；有一部真鼓吹，都被妖歌豔舞湮沒了。學者須掃除外物，直覓本來，才有個真受用。

苦中有樂　樂中有苦
苦心中，常得悅心之處；得意時，便生失意之悲。

無勝於有德行之行為　無劣於有權力之名譽
富貴名譽，自道德來者，如山林中花，自是舒徐繁衍；自功業來者，如盆檻中花，便有遷徙興廢；若以權力得者，如瓶缽中花，其根不值，其萎可立待矣。

人死留名　豹死留皮
春至時和，花尚舖一段好色，鳥且囀幾句好音。士君子幸列頭角，復遇溫飽，不思立好言，行好事，雖是在世百年，恰似未生一日。

寬嚴得宜　勿偏一方
學者有段兢業的心思，又要有段瀟洒的趣味。若一時斂束清苦，是有秋殺無春生，何以發育萬物。

大智若愚　大巧若拙
真廉無廉名，立名者正所以為貪；大巧無巧術，用術者乃所以為拙。

謙虛受益　滿盈招損
欹器以滿覆，撲滿以空全。故君子寧居無不居有，寧處缺不處完。

名利總墮庸俗　意氣終歸剩技
名根未拔者，縱輕千乘甘一瓢，總墮塵情；客氣未融者，雖澤四海利萬世，終為剩技。

心地須要光明　念頭不可暗昧
心體光明，暗室中有青天；念頭暗昧，白日下有厲鬼。

勿羨貴顯　勿憂飢餓
人知名位為樂，不知無名無位之樂為最真；人知飢寒為憂，不知不飢不寒之憂為更甚。

陰惡之惡大　顯善之善小
為惡而畏人知，惡中猶有善路；為善而急人知，善處即是惡根。

君子居安思危　天亦無所其技
天之機緘不可測。抑而伸，伸而抑，皆是播弄英雄，顛倒豪傑處。君子是逆來順受，居安思危，天亦無所用其技倆矣。

中和為福　偏激為災
燥性者火熾，遇物則焚；寡恩者冰清，逢物必殺；凝滯固執者，如死水腐木，生機已絕。俱難建功業而延福祇。

多喜養福　去殺遠禍
福不可儌，養喜神，以為召福之本而已；禍不可避，去殺機，以為遠禍之方而已。

謹言慎行　君子之道
十語九中，未必稱奇，一語不中，則愆尤駢集；十謀九成，未必歸功，一謀不成，則訾議叢興。君子所以寧默毋躁，寧拙毋巧。

殺氣寒薄　和氣福厚
天地之氣，暖則生，寒則殺。故性氣冷清者，受享亦涼薄。唯和氣熱心之人，其福亦厚，其澤亦長。

正義路廣　欲情道狹
天理路上甚寬，稍游心，胸中便覺廣大宏朗；人欲路上甚窄，才寄跡，眼前俱是荊棘泥塗。

磨練之福久　參勘之知真
一苦一樂相磨鍊，鍊極而成福者，其福始久；一疑一信相參勘，勘極而成知者，其知始真。

虛心明義理　實心卻物欲
心不可不虛，虛則義理來居；心不可不實，實則物欲不入。

厚德載物　雅量容人
地之穢者多生物，水之清者常無魚。故君子當存含垢納污之量，不可持好潔獨行之操。

憂勞興國　逸豫亡身
泛駕之馬可就馳驅，躍冶之金終歸型範。只一優游不振，便終身無個進步。白沙云：「為人多病未足羞，一生無病是吾憂。」真確論也。

一念貪私　萬劫不復
人只一念貪私，便銷剛為柔，塞智為昏，變恩為慘，染潔為污，壞了一生人品。故古人以不貪為寶，所以度越一世。

心公不昧　六賊無蹤
耳目見聞為外賊，情欲意識為內賊。只是主人翁惺惺不昧，獨坐中堂，賊便化為家人矣。

勉勵現前之業　圖謀未來之功
圖未就之功，不如保已成之業；悔既往之失，不如防將來之非。

養天地正氣　法古今完人
氣象要高曠，而不可疏狂；心思要縝密，而不可瑣屑；趣味要沖淡，而不可偏枯；操守要嚴明，而不可激烈。

不著色相　不留聲影
風來疏竹，風過而竹不留聲；雁度寒潭，雁去而潭不留影；故君子事來而心始現，事去而心隨空。

君子德行　其道中庸
清能有容，仁能善斷；明不傷察，直不過矯。是謂蜜餞不甜，海味不鹹，才是懿德。

君子窮當益工　勿失風雅氣度
貧家淨掃地，貧女淨梳頭，景色雖不豔麗，氣度自是風雅。士君子一當窮愁寥落，奈何輒自廢弛哉。

未雨綢繆　有備無患
閒中不放過，忙處有受用；靜中不落空，動處有受用；暗中不欺隱，明處有受用。

臨崖勒馬　起死回生
念頭起處，才覺向欲路上去，便挽從理路上來。一起便覺，一覺便轉，此是轉禍為福，起死回生的關頭，切莫輕易放過。

寧靜淡泊　觀心之道
靜中念慮澄澈，見心之真體；閒中氣象從容，識心之真機；淡中意趣沖夷，得心之真味。觀心證道，無如此三者。

動中靜是真靜　苦中樂見真樂
靜中靜非真靜，動處靜得來，才是性天之真靜；樂處樂非真樂，苦中樂得來，才是心體之真機。

捨己毋處疑　施恩勿望報
捨己毋處其疑，處其疑，即所舍之志多愧矣；施人毋責其報，責其報，併所施之心俱非矣。

厚德以積福　逸心以補勞　修道以解阨
天薄我以福，吾厚吾德以迓之；天勞我以形，吾逸吾心以補之；天阨我以遇，吾亨吾道以通之。 天且奈我何哉。

天福無欲之貞士　而禍避禍之憸人
貞士無心邀福，天即就無心處牖其衷；憸人著意避禍，天即就著意中奪其魄。可見天之機權最神，人之智巧何益。

人生重結果　種田看收成
聲妓晚景從良，一世之胭花無礙；貞婦白頭失守，半生之清苦俱非。語云：「看人只看後半截。」真名言也。

多種功德　勿貪權位
平民肯種德施惠，便是無位的公相；士夫徒貪權市寵，竟成有爵的乞人。

當念頭積累之難　常思傾覆之易
問祖宗之德澤，吾身所享者是，當念其積累之難；問子孫之福址，吾身所貽者是，要思其傾覆之易。

只畏偽君子　不怕真小人
君子而詐善，無異小人之肆惡；君子而改節，不及小人之自新。

春風解凍　和氣消冰
家人有過，不宜暴怒，不宜輕棄。此事難言，借他事隱諷之；今日不悟，俟來日再警之。 如春風解凍，如和氣消冰，才是家庭的型範。

能徹見心性　則天下平穩
此心常看得圓滿，天下自無缺陷之世界；此心常放得寬平，天下自無險側之人情。

操履不可少變　鋒芒不可太露
淡泊之士，必為濃豔者所疑；檢飾之人，多為放肆者所忌。君子處此，固不可少變其操履，亦不可露其鋒芒。

順境不足喜　逆境不足憂
居逆境中，周身皆鍼砭藥石，砥節勵行而不覺；處順境內，眼前盡兵刃戈矛，銷膏靡骨而不知。

富貴而恣勢弄權　乃自取滅亡之道
生長富貴叢中的，嗜欲如猛火，權勢似烈燄。若不帶些清冷氣味，其火燄不至焚人，必將自爍矣。

精誠所感　金石為開
人心一真，便霜可飛，城可隕，金石可鏤。若偽妄之人，行骸徒具，真宰已亡，對人則面目可憎，獨居則形影自愧。

文章極處無奇巧　人品極處只本然
文章做到極處，無有他奇，只是恰好；人品做到極處，無有他異，只是本然。

明世相之本體　負天下之重任
以幻跡言，無論功名富貴，即肢體亦屬委形；以真境言，無論父母兄弟，即萬物皆吾一體。人能看得破，認得真，才可以任天下之負擔，亦可脫世間之韁鎖。

凡事當留餘地　五分便無殃悔
爽口之味，皆爛腸腐骨之藥，五分便無殃；快心之事，悉敗身喪德之媒，五分便無悔。

忠恕待人　養德遠害
不責小人過，不發人陰私，不念人舊惡。三者可以養德，亦可以遠害。

持身不可輕　用心不可重
士君子持身不可輕，輕則物能撓我，而無悠閒鎮定之趣；用意不可重，重則我為物泥，而無瀟洒活潑之機。

人生無常　不可虛度
天地有萬古，此身不再得；人生只百年，此日最易過。幸生其間者，不可不知有生之樂，亦不可不懷虛生之憂。

德怨兩忘　恩仇俱泯
怨因德彰，故使人德我，不若德怨之兩忘；仇因恩立，故使人知恩，不若恩仇之俱泯。

持盈履滿　君子兢兢
老來疾病，都是壯時招的；衰後罪孽，都是盛時造的。故持盈履滿， 君子尤兢兢焉。

卻私扶公　修身種德
市私恩，不如扶公議；結新知，不如敦舊好；立榮名，不如種隱德；尚奇節，不如謹庸行。

勿犯公論　勿諂權門
公平正論，不可犯手，一犯，則貽羞萬世；權門私竇，不可著腳，一著，則沾污終身。

直躬不畏人忌　無惡不懼人毀
曲意而使人喜，不若直躬而使人忌；無善而致人譽，不若無惡而致人毀。

從容處家族之變　剴切規朋友之失
處父兄骨肉之變，宜從容，不宜激烈；遇朋友交遊之失，宜剴切，不宜優遊。

大處著眼　小處著手
小處不滲漏，暗處不欺隱，末路不怠荒，才是個真正英雄。

愛重反為仇　薄極反成喜
千金難結一時之歡，一飯竟致終身之感。蓋愛重反為仇，薄極翻成喜也。

藏巧於拙　寓清於濁
藏巧於拙，用晦而明，寓清於濁，以屈為伸，真涉世之一壺，藏身之三窟也。

盛極必衰　剝極必復
奇異無遠識　獨行無恒操
驚奇喜異者，無遠大之識；苦節獨行者，非恆久之操。

放下屠刀　立地成佛
衰颯的景象，就在盛滿中；發生的機緘，即在零落內。故君子居安，宜操一心以慮患；處變，當堅百忍以圖成。

毋偏信自任　毋自滿嫉人
毋偏信而為奸所欺，毋自任而為氣所使，毋以己之長而形人之短，毋因己之拙而忌人之能。

毋以短攻短 毋以頑濟頑
人之短處，要曲為彌縫，如暴而揚之，是以短攻短；人有頑固，要善為化誨，如忿而疾之，是以頑濟頑。

對陰險者勿推心　遇高傲者勿多口
遇沉沉不語之士，且莫輸心；見悻悻自好之人，應須防口。

震聾啟瞶　臨深履薄
念頭昏散處，要知提醒；念頭吃緊時，要知放下。不然恐去昏昏之病，又來憧憧之擾矣。

君子之心　雨過天晴
霽日青天，倏變為迅雷震電；疾風怒雨，倏轉為朗月晴空。氣機何嘗一毫凝滯，太虛何嘗一毫障塞，人之心體，亦當如是。

有識有力　魔鬼無蹤
勝私制欲之功，有曰識不早，力不易者，有曰識得破，忍不過者。蓋識是一顆照魔的明珠，力是一把斬魔的慧劍，兩不可少也。

大量能容　不動聲色
覺人之詐，不形於言；受人之侮，不動於色，此中有無窮意味，亦有無窮受用。

困苦窮乏　鍛鍊身心
橫逆困窮是鍛鍊豪傑的一副爐鎚，能受其鍛鍊，則身心交益，不受其鍛鍊，則身心交損。

人乃天地之縮圖　天地乃人之父母
吾身一小天地也，使喜怒不愆，好惡有則，便是燮理的功夫；天地一大父母也，使民無怨咨，物無氛疹，亦是敦睦的氣象。

戒疏於慮　警傷於察
害人之心不可有，防人之心不可無，此戒疏於慮也；寧受人之欺，毋逆人之詐，此傷於察也；二語並存，精明而渾厚矣。

辨別是非　認識大體
毋因群疑而阻獨見，毋任己意而廢人言，毋私小惠而傷大體，毋借公論以快私情。

親近善人須知幾杜讒　剷除惡人應保密防禍
善人未能急親，不宜預揚，恐來讒譖之奸；惡人未能輕去，不宜先發，恐遭媒孽之禍。

節義來自暗室不欺　經綸繅出臨深履薄
青天白日的節義，自暗室漏屋中培來；旋乾轉坤的經綸，自臨深履薄處繅出。

倫常本乎天性　不可任德懷恩
父慈子孝，兄友弟恭，縱做到極處，俱是合當如此，著不得一絲感激的念頭。如施者任德，受者懷恩，便是路人，便成市道矣。

不誇妍好潔　無醜污之辱
有妍必有醜為之對，我不誇妍，誰能醜我；有潔必有污為之仇，我不好潔，誰能污我。

富貴多炎涼　骨肉多妒忌
炎涼之態，富貴更甚於貧賤；妒忌之心，骨肉尤狠於外人。此處若不當以冷腸，御以平氣，鮮不日坐煩惱障中矣。

功過不容少混　恩仇不可過明
功過不容少混，混則人懷墮墮之心；恩仇不可太明，明則人起攜貳之志。

位盛危至　德高謗興
爵位不宜太盛，太盛則危；能事不宜盡畢，盡畢則衰；行誼不宜過高，過高則磅興而毀來。

陰惡禍深　陽善功小
惡忌陰，善忌陽，故惡之顯者禍淺，而隱者禍深；善之顯者功小，而隱者功大。

應以德御才　勿恃才敗德
德者才之主，才者德之奴。有才無德，如家無主而奴用是矣，幾何不魍魎猖狂。

窮寇勿追　投鼠忌器
鋤奸杜行倖，要放他一條去路。若使之一無所容，譬如塞鼠穴者，一切去路都塞盡， 則一切好物俱咬破矣。

過歸己任 功讓他人
當與人同過，不當與人同功，同功則相忌；可與人共患難，不可與人共安樂，安樂則相仇。

警世救人 功德無量
士君子，貧不能濟物者，遇人癡迷處，出一言提醒之；遇人急難處，出一言解救之，亦是無量功德。

驅炎附勢 人情之常
饑則附，飽則颺；燠則趨，寒則棄，人情通患也。

須冷眼觀物 勿輕動剛腸
君子宜淨拭冷眼，慎勿輕動剛腸。

量弘識高　功德日進
德隨量進，量由識長。故欲厚其德，不可不弘其量；欲弘其量，不可不大其識。

人心惟危　道心惟微
一燈螢然，萬籟無聲，此吾人初入宴寂時也；曉夢初醒，群動未起，此吾人初出混沌處也。乘此而一念迴光，炯然返照，始知耳目口鼻皆桎梏，而情欲嗜好悉機械矣。

諸惡莫作　諸善奉行
反己者，觸事皆成藥石；尤人者，動念即是戈矛。一以闢眾善之路，一以濬諸惡之源，相去霄壤矣。

功名一時　氣節千載
事業文章隨身銷毀，而精神萬古如新：功名富貴逐世轉移，而氣節千載一日。君子信不當以彼易此也。

自然造化之妙　智巧所不能及
魚網之設，鴻則罹其中；螳螂之貪，雀又乘其後。機裏藏機，變外生變，智巧何足恃哉。

真誠為人　圓轉涉世
作人無點真墾念頭，便成個花子，事事皆虛；涉世無段圓活機趣，便是個木人，處處也礙。

雲去而本覺之月現　塵拂而真知之鏡明
水不波則自定，鑑不翳則自明，故心無可清，去其混之者，而清自現；樂不必尋，去其苦者，而樂自存。

一念能動鬼神　一行克動天地
有一念犯鬼神之禁，一言而傷天地之和，一事而釀子孫之禍者，最宜切戒。

情急招損　嚴厲生恨
事有急之不白者，寬之或自明，毋躁急以速其忿；人有操之不從者，縱之或自化，毋操切以益其頑。

不能養德　終歸末節
節義傲青雲 ，文章高白雪，若不以德性陶鎔之，終為血氣之私，技能之末。

急流勇退　與世無爭
謝世當謝於正盛之時，居身宜居於獨後之地。

慎德於小事　施恩於無緣
謹德須謹於至微之事，施恩務施於不報之人。

文華不如簡素　談今不如述古
交市人不如友山翁，謁朱門不如親白屋；聽街談巷語，不如聞樵歌牧詠；談今人失德過舉，不如述古人嘉言懿行。

修身重德　事業之基
德者事業之基，未有基不固而棟宇堅久者。

心善而子孫盛　根固而枝葉榮
心者後裔之根，未有根不植而枝葉榮茂者。

勿妄自菲薄　勿自誇自傲
前人云；「拋卻自家無盡藏，治門持缽效貧兒。」又云：「暴富貧兒休說夢，誰家灶裏火無煙？」一箴自昧所有，一箴自誇所有，可為學問切戒。

道乃公正無私　學當隨事警惕
道是一重公眾物事，當隨人而接引。學是一個尋常家飯，當隨事而警惕。

信人示己之誠　疑人顯己之詐
信人者，人未必盡誠，己則獨誠矣；疑人者，人未必皆詐，己則先詐矣。

春風育物　朔雪殺生
念頭寬厚的，如春風煦育，萬物遭之而生；念頭忌刻的，如朔雪陰凝，萬物遭之而死。

善根暗長　惡損潛消
為善不見其益，如草裏東瓜，自應暗長；為惡不見其損，如庭前春雪，當必潛消。

厚待故交　禮遇衰朽
遇故舊之交，意氣要愈新；處隱微之事，心跡宜愈顯；待衰朽的人，恩禮當愈隆。

君子以勤儉立德　小人以勤儉圖利
勤者敏於德義，而世人借勤以濟其貧；儉者淡於貨利，而世人假儉以飾其吝。君子持身之符，反為小人營私之具矣。惜哉。

學貴有恆　道在悟真
憑意興作為者，隨作則隨止，豈是不退之輪；從情識解悟者，有悟則有迷，終非常明之燈。

律己宜嚴　待人宜寬
人之過誤宜恕，而在己則不可恕；己之困辱宜忍，而在人則不可忍。

為奇不為異　求清不求激
能脫俗便是奇，作意尚奇者，不為奇而為異；不合污便是清，絕俗求清者，不為清而為激。

恩宜自薄而厚　威須先嚴後寬
恩宜自淡而濃，先濃後淡者，人忘其惠；威宜自嚴而寬，先寬後嚴者，人怨其酷。

心虛意淨　明心見性
心虛則性現，不息心而求見性，如撥波覓月；意淨則心清，不了意而求明心，如索鏡增塵。

人情冷暖　世態炎涼
我貴而人奉之，奉此峨冠大帶也；我賤而人侮之，侮此布衣草履也。然則原非奉我，我胡為喜？原非侮我，我胡為怒？

慈悲之心　生生之機
「為鼠常留飯，憐蛾不點燈」，古人此等念頭，是吾人一點生生之機。無此，便所謂土木形骸而已。

勿為欲情所繫　便與本體相合
心體便是天體，一念之喜，景星慶雲；一念之怒，震雷暴雨；一念之慈，和風甘露；一念之嚴，烈日秋霜；何者少得，只要隨起隨滅，廓然無礙，便與太虛同體。

無事寂寂以照惺惺　有事惺惺以主寂寂
無事時，心易昏冥，宜寂寂而照以惺惺； 有事時，心易奔逸，宜惺惺以而主以寂寂。

明利害之情　忘利害之虛
議事者，身在事外，宜悉利害之情；任事者，身居事中，當忘利害之慮。

操持嚴明　守正不阿
士君子處權門要路，操履要嚴明，心氣要和易，毋少隨而近腥羶之黨，亦毋過激而犯蜂蠆之毒。

渾然和氣　處世珍寶
標節義者，必以節義受謗；榜道學者，常因道學招尤；故君子不近惡事，亦不立善名，只渾然和氣，才是居身之珍。

誠心和氣陶冶暴惡　名義氣節激礪邪曲
遇欺詐之人，以誠心感動之；遇暴戾之人，以和氣薰蒸之；遇傾邪私曲之人，以名義氣節激礪之；天下無不入我陶冶中矣。

和氣致祥瑞　潔白留清名
一念慈祥，可以醞釀兩間和氣；寸心潔白，可以昭垂百代清芬。

庸德庸行　和平之基
陰謀怪習，異行奇能，俱是涉世的禍胎。只一個庸德庸行，便可以完混沌而召和平。

忍得住耐得過　則得自在之境
語云：「登山耐側路，踏雪耐危橋。」一耐字極有意味。如傾險之人情，坎坷之世道，若不得一耐字撐過去，幾何不墮入榛莽坑塹哉。

心體瑩然　不失本真
誇逞功業，炫耀文章，皆是靠外物做人。不知心體瑩然，本來不失，極無寸功隻字，亦自有堂堂正正做人處。

忙裏偷閑　鬧中取靜
忙裏要偷閑，須先向閑時討個壩柄；鬧中要取靜，須先從靜處立個主宰；不然，未有不因境而遷，隨時而靡者。

為天地立心　為生民立命　為子孫造福
不昧己心，不盡人情，不竭物力；三者可以為天地立心，為生民立命，為子孫造福。

為官公廉 居家恕儉
居官有二語，曰；「唯公則生明，唯廉則生威。」
居家有二語，曰；「唯恕則情平，唯儉則用足。」

處富知貧 居安思危
處富貴之地，要知貧賤的痛癢；當少壯之時，須念衰老的辛酸。

清濁並包　善惡兼容
持身不可太皎潔，一切污辱垢穢，要茹納得；與人不可太分明，一切善惡賢愚，要包容得。

勿仇小人　勿媚君子
休與小人仇讎，小人自有對頭；休向君子諂媚，君子原無私惠。

疾病易醫　魔障難除
縱欲之病可醫，而勢理之病難醫；事物之障可除，而義理之障難除。

金須百煉　矢不輕發
磨礪當如百煉之金，急就者，非邃養；施為宜似千鈞之弩，輕發者，無宏功。

寧為小人所毀　勿為君子所容
寧為小人所忌毀，毋為小人所媚悅；寧為君子所責備，毋為君子所包容。

好利者害顯而淺　好名者害隱而深
好利者，逸出於道義之外，其害顯而淺；好名者，竄入於道義之中，其害隱而深。

忘恩報怨　刻薄之尤
受人之恩，雖深不報，怨則淺亦報之；聞人之惡，雖隱不疑，善則顯亦疑之。此刻之極，薄之尤也，宜切戒之。

讒言如雲蔽日　甘言如風侵肌
讒夫毀士，如寸雲蔽日，不久自明；媚子阿人，似隙風侵肌，不覺其損。

戒高絕之行　忌褊急之衷
山之高峻處無木，而谿谷迴環則草木叢生；水湍處無魚，而淵潭停蓄則魚鱉聚集。此高絕之行，褊急之衷，君子重有戒焉。

虛圓立業　僨事失機
建功立業者，多虛圓之士；僨事失機者，必執?之人。

處世要道　不即不離
處世不宜與俗同，亦不宜與俗異；作事不宜令人厭，亦不宜令人喜。

老當益壯　大器晚成
日既暮而猶煙霞絢爛，歲將晚而更橙橘芳馨。故末路晚年，君子更宜精神百倍。

藏才隱智　任重道遠
鷹立如睡，虎行似病，正是牠攫人噬人手段處。故君子要聰明不露，才華不逞，才有肩鴻任鉅的力量。

過儉者吝嗇　過讓者卑曲
儉，美德也，過則為慳吝，為鄙嗇，反傷雅道；
讓，懿行也，過則為足恭，為曲謹，多出機心。

喜憂安危　勿介於心
毋憂拂意，毋喜快心，毋恃久安，毋憚初難。

宴樂、聲色、名位　三者不可過貪
飲宴之樂多，不是個好人家；聲華之習勝，不是個好士子；名位之念重，不是個好臣士。

樂極生悲　苦盡甘來
世人以心肯處為樂，卻被樂心引在苦處；達士以心拂處為樂，終為苦心換得樂來。

過滿則溢　過剛則折
居盈滿者，如水之將溢未溢，切忌再加一滴；處危急者，如木之將折未折，切忌再加一搦。

冷靜觀人　理智處世
冷眼觀人，冷耳聽語，冷情當感，冷心思理。

量寬福厚　器小祿薄
仁人心地寬舒，便福厚而慶長，事事成個寬舒氣象；鄙夫念頭迫促，便祿薄而澤短，事事得個迫促規模。

惡不可即就　善不可即親
聞惡不可就惡，恐為讒夫洩怒；聞善不可即親，恐引奸人進身。

燥性僨事　和平邀福
性燥心粗者，一事無成；心和氣平者，百福自集。

酷則失善人　 濫則招惡友
用人不宜刻，刻則思效者去；交友不宜濫，濫則貢諛者來。

急處站得穩　高處看得準　危險徑地早回頭
風斜雨急處，要立得腳定；花濃柳豔處，要著得眼高；路危徑險處，要回得頭早。

和衷以濟節義　謙德以承功名
節義之人濟以和衷，才不啟忿爭之路；功名之士承以謙德，方不開嫉妒之門。

居官有節度 鄉居敦舊交
士大夫居官，不可竿牘無節，要使人難見，以杜倖端；居鄉不可崖岸太高，要使人易見，以敦舊好。

事上敬謹　待下寬仁
大人不可不畏，畏大人則無放逸之心；小民亦不可不畏，畏小民則無豪橫之名。

處逆境時比於下　心怠荒時思於上
事稍拂逆，便思不如我的人，則怨尤自消；心稍怠荒，便思勝似我的人，則精神自奮。

不輕諾　不生嗔　不多事　不倦怠
不可乘喜而輕諾，不可因醉而生嗔，不可乘快而多事，不可因倦而鮮終。

讀書讀到樂處　觀物觀如化境
善讀書者，要讀到手舞足蹈處，方不落筌蹄；善觀物者，要觀到心融神洽時，方不泥跡象。

勿逞所長以形人之短　勿恃所有以凌人之貧
天賢一人，以誨眾人之愚，而世反逞所長，以形人之短；天富一人，以濟眾人之困，而世反挾所有，以凌人之貧，真天之戮民哉。

上智下愚可以論學　中才之人難與下手
至人何思何慮，愚人不識不知，可與論學亦可與建功。唯中才的人，多一番思慮知識，便多一番臆度猜疑，事事難與下手。

守口須密　防意須嚴
口乃心之門，守口不密，洩盡真機；意乃心之足，防意不嚴，走盡邪蹊。

責人宜寬　責己宜苛
責人者，原無過於有過之中，則情平；責己者，求有過於無過之內，則德進。

幼不學　不成器
子弟者，大人之胚胎；秀才者，士夫之胚胎。此時若火力不到，陶鑄不純，他日涉世立朝，終難成個令器。

不憂患難　不畏權豪
君子處患難而不憂，當宴遊而惕慮，遇權豪而不懼，對惸獨而驚心。

濃夭淡久　大器晚成
桃李雖豔，何如松蒼柏翠之堅貞；梨杏雖甘，何如橙黃橘綠之馨冽。信乎，濃夭不及淡久，早秀不如晚成也。

靜中見真境　淡中識本然
風恬浪靜中，見人生之真境；味淡聲希處，識心體之本然。




 